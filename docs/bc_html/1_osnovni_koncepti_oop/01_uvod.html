<!DOCTYPE html>

<html lang="sr-Cyrl">
  <head>
    <meta charset="utf-8" />
    <meta name="viewport" content="width=device-width, initial-scale=1.0" /><meta name="generator" content="Docutils 0.19: https://docutils.sourceforge.io/" />

    <title>Увод &#8212; Програмирање III за информатичке профиле у електротехничким школама</title>
    <link rel="stylesheet" type="text/css" href="../_static/pygments.css?v=4f649999" />
    <link rel="stylesheet" type="text/css" href="../_static/alabaster.css?v=38a41dd3" />
    <link rel="stylesheet" type="text/css" href="../_static/copybutton.css?v=76b2166b" />
    <link rel="stylesheet" type="text/css" href="../_static/notes.css?v=5369589b" />
    <link rel="stylesheet" type="text/css" href="../_static/multiple-choice.css?v=df6f2113" />
    <link rel="stylesheet" type="text/css" href="../_static/fill-in-the-blank.css?v=18d67449" />
    <link rel="stylesheet" type="text/css" href="../_static/sphinx-design.min.css?v=87e54e7c" />
    <link rel="stylesheet" type="text/css" href="https://fonts.googleapis.com/css?family=Source+Sans+Pro" />
    <script data-url_root="../" id="documentation_options" src="../_static/documentation_options.js?v=de1d9f27"></script>
    <script src="../_static/doctools.js?v=888ff710"></script>
    <script src="../_static/sphinx_highlight.js?v=4825356b"></script>
    <script src="../_static/clipboard.min.js?v=a7894cd8"></script>
    <script src="../_static/copybutton.js?v=f281be69"></script>
    <script src="../_static/notes.js?v=f5c030f5"></script>
    <script src="../_static/multiple-choice.js?v=5417ff0d"></script>
    <script src="../_static/fill-in-the-blank.js?v=9c804142"></script>
    <script src="../_static/../_platform/petljaRTBundle.js?v=1b63c3ef"></script>
    <script src="../_static/../_platform/content.js?v=68d29ad7"></script>
    <script src="../_static/design-tabs.js?v=f930bc37"></script>
    <link rel="index" title="Index" href="../genindex.html" />
    <link rel="next" title="Класа и објекат" href="02_klasa_i_objekat.html" />
    <link rel="prev" title="Основни концепти објектно-оријентисаног програмирања" href="index.html" />
   
  <link rel="stylesheet" href="../_static/custom.css" type="text/css" />
  
  
  <meta name="viewport" content="width=device-width, initial-scale=0.9, maximum-scale=0.9" />

  </head><body>
  

    <div class="document">
      <div class="documentwrapper">
          

          <div class="body" role="main">
            
  <section class="tex2jax_ignore mathjax_ignore" id="id1">
<h1>Увод<a class="headerlink" href="#id1" title="Permalink to this heading">¶</a></h1>
<p>У претходне две године научио си доста о програмирању у програмском језику C. Већ
<a class="reference external" href="https://petlja.org/sr-Latn-RS/kurs/11231/1/">у првим лекцијама</a> напоменуто је да
се програмски језик C, ако се говори о
подели програмских језика према начину програмирања, сврстава у императивне
процедуралне програмске парадигме. У императивној програмској парадигми користе
се наредбе које мењају стање програма - експлицитно се задаје начин којим се
долази до решења. Поред тога, програмски језик C подржава структурирано
програмирање зато што се у великој мери користе структурирана контрола тока,
блокови и потпрограми.</p>
<p>Ако се говори о подели програмских језика према начину програмирања, програмски
језик C# (енгл. <em>C Sharp</em>) може се сврстати у више парадигми, а
првенствено у императивне објектно-оријентисане парадигме засноване на класама.
Људи су склони да све класификују на основу одлика и понашања. На пример, ко
има крила и може да лети класификује се у птице, ко има пераја и може да дише
под водом класификује се у рибе итд. Људи поседују умеће да 11000 различитих
врста птица и 33100 различитих врста риба класификују у две класе - птице и
рибе, што је свакако једна од важних карактеристика људи.</p>
<p>Пошто је код људи умеће класификације укорењено у размишљању и говору, било је
само питање времена када ће се то умеће применити и у програмирању. Приметио си
да програмирањем увек решаваш неке проблеме. Логично је онда да ћеш покушати да
класификујеш решења тих проблема и формализујеш их у неком програмском језику.
Ако ти је задатак да креираш програм за вођење евиденције ученика свог одељења,
основни објекат којег посматраш је ученик. Сваки ученик има неке одлике, нпр.
име, презиме, ЈМБГ, адресу, број телефона и сл. Такође, за сваког ученика
треба да дефинишеш неке акције, нпр. „упиши на списак”, „измени унете податке”,
„обриши са списка” итд. Значи, умећем класификације, све ученике у одељењу,
односно све посматране објекте, класификовао би у класу <code class="docutils literal notranslate"><span class="pre">Ученик</span></code> која има
атрибуте <code class="docutils literal notranslate"><span class="pre">Име</span></code>, <code class="docutils literal notranslate"><span class="pre">Презиме</span></code>, <code class="docutils literal notranslate"><span class="pre">ЈМБГ</span></code>, <code class="docutils literal notranslate"><span class="pre">Адреса</span></code>, <code class="docutils literal notranslate"><span class="pre">Телефон</span></code> итд, и која има методе
<code class="docutils literal notranslate"><span class="pre">Упиши()</span></code>, <code class="docutils literal notranslate"><span class="pre">Измени()</span></code>, <code class="docutils literal notranslate"><span class="pre">Обриши()</span></code> итд. Један примерак, односно инстанца класе
<code class="docutils literal notranslate"><span class="pre">Ученик</span></code> био би један објекат, односно један ученик са списка. Значи, поред
основних и изведених типова података које си користио у програмском језику C,
програмски језик C# омогућује ти да дефинишеш класе у којима се комбинују
атрибути (подаци) и методе (акције).</p>
<p>Поред тога, у програмском језику C# и осталим савременим објектно-оријентисаним
програмским језицима, објекти који се често користе унапред су представљени
уграђеним класама. На пример, већина апликација нешто чита из, односно нешто
уписује у датотеку. Логично је онда да треба унапред дефинисати класу
<code class="docutils literal notranslate"><span class="pre">Датотека</span></code>, која за дефинисану путању до датотеке и њено име, има методе
<code class="docutils literal notranslate"><span class="pre">Креирај()</span></code>, <code class="docutils literal notranslate"><span class="pre">Обриши()</span></code>, <code class="docutils literal notranslate"><span class="pre">Копирај()</span></code> и слично. Овим се губи потреба да сваки
програмер дефинише своју класу за рад са датотекама, јер су творци програмског
језика то учинили унапред за њега, на најбољи могући начин.</p>

    <div class="note-wrapper infonote-type">
        <div class="note-icon-holder"> </div>
        <img src="../_static/infonote-img.svg" class="note-image infonote-image" /> 
        <div class="course-content">
            
<p>У овом уводном поглављу „Основни концепти објектно-оријентисаног програмирања”
упознаћеш се са основним концептима који су заједнички за већину савремених
објектно-оријентисаних језика (C#, C++, Swift, Java, Kotlin…). Циљ овог
поглавља је да те упозна са основним разликама између парадигми структурираног
програмирања у програмском језику C и објектно-оријентисаног програмирања у
програмском језику C#.</p>
<p>У поглављима која следе, научићеш основе програмирања у програмском језику C#,
основе објектно-оријентисаног програмирања у програмском језику C#, као и
основе развоја апликација са графичким корисничким интерфејсом.</p>

    </div></div>
<section id="id2">
<h2>Кратак историјат развоја ООП<a class="headerlink" href="#id2" title="Permalink to this heading">¶</a></h2>
<p>Објектно-оријентисана парадигма у програмирању није нова, нити револуционарна.
Настала је шездесетих година прошлог века развојем програмског језика Simula у
Норвешком рачунарском центру (норв. <em>Norsk Regnesentral</em>) у Ослу. Паралелно са
развојем програмског језика Simula, на универзитету MIT
(енгл. <em>Massachusetts Institute of Technology</em>), идеје о објектима препознате
су у програмским језицима LISP и ALGOL. Тадашњи рачунарски системи, по данашњим
стандардима, били су изузетно слаби по питању брзине, процесорске моћи и
меморије. Софтвер који се на њима користио, опет по данашњим стандардима,
решавао је изузетно једноставне проблеме. Велика промена десила се појавом
програмског језика C и „преписивањем” оперативних система са асемблерских
језика на C језик. Тада још није било говора о широкој употреби ООП језика, јер су
се сви проблеми успешно решавали структурираним програмирањем. Програмски језик
C био је неприкосновен програмски језик системског програмирања, а програмски
језик Pascal омиљен програмски језик у академским круговима.</p>
<p>Осамдесетих година, заједно са растом брзине, процесорске моћи и меморије
рачунара, расли су и апетити корисника. Софтвер је постајао све комплекснији и
захтевнији, а рачунари су почели да се примењују у свим људским делатностима.
Тада су мане структурираног програмирања изашле на видело. Било је тешко
пратити стање стотина променљивих и стотина функција распоређених у различитим
датотекама, а још теже вршити измене на таквом коду, чак и када је у питању
био беспрекорно уредан кôд, где се изузетно водило рачуна о области важења
променљивих. Замисли да у програмском језику C треба да напишеш програм за
електронски дневник, па да након тога, када се деси нека измена у неком закону или
правилнику у области образовања, модификујеш програмски кôд како би се уважила
та измена. То би био изузетно тежак и мукотрпан задатак.</p>
<p>Крајем седамдесетих година, <a class="reference external" href="https://www.stroustrup.com/">Bjarne Stroustrup</a>,
научник из области рачунарских наука из Данске, започео је развој програмског
језика <strong>C са класама</strong>, са идејом да се стандардном C компајлеру додају одлике
постојећих објектно-оријентисаних језика. Касније, 1982. године, одустао је од
идеје за надоградњом постојећег C компајлера и започео развој новог програмског
језика <strong>C++</strong>, где <code class="docutils literal notranslate"><span class="pre">++</span></code> представља инкремент оператор. 1985. године објављена
је књига „The C++ Programming Language” и овај програмски језик је по први пут
комерцијално имплементиран. C++ је био компатибилан са тада најпопуларнијим програмским
језиком C, што је програмерима омогућило да задрже постојеће базе C кодова и уз
то искористе бенефите објектно-оријентисаног програмирања.</p>
<p>Уследио је развој и других програмских језика који су користили ООП концепте.
Развијени су Objective-C (објектно-оријентисани C за Apple рачунаре), Visual
FoxPro 3.0 (објектно-оријентисани језик за рад са базама података), Delphi
(објектно-оријентисани Pascal), Java (објектно-оријентисани језик опште намене
компаније Oracle), као и Visual Basic и C# (објектно-оријентисани језици опште
намене компаније Microsoft).</p>
<p>Више о програмском језику C# научићеш у следећем поглављу.</p>
</section>
</section>


          </div>
          
      </div>
      <div class="clearer"></div>
    </div>
    <div class="footer">
      
      
    </div>

    

    
  </body>
</html>