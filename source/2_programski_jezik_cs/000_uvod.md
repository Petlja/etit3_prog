# Увод

Програмски језик C# настао је 2000. године у компанији Microsoft као део
*.NET Framework* развојне платформе за оперативне системе *Windows*. C# је
јако-типизиран програмски језик опште намене као и програмски језик C, али
C# подржава више парадигми: императивну, декларативну, функционалну, генеричку,
објектно-оријентисану и компонентски-оријентисану парадигму.

До сада си сигурно дошао у ситуацију да је неопходно да инсталираш или
ажурираш неку верзију развојне платформе *.NET* и ако се ниси бавио
програмирањем или имао инсталирано развојно окружење *Visual Studio*. Шта је то
развојна платформа *.NET* и зашто је неопходна???

*.NET* је развојна платформа компаније *Microsoft* за развој различитих типова
апликација, укључујући десктоп, веб, мобилне, клауд и друге типове апликација.
Дизајнирана је да поједностави развој пружајући велики скуп библиотека и алата
за програмере. *.NET* подржава више програмских језика, укључујући *C#*,
*VB.NET* и *F#*.

C# програми извршавају се у оквиру *.NET*-а. Шта то значи? Зар се програми не
извршавају у оперативном систему? У I и II разреду развијао си апликације у
програмском језику C које се извршавају у оквиру оперативног система:

```{image} images/uvod-01.png
:scale: 70
:align: center
```

Како би се превазишао проблем са компатибилношћу - да старији програми не могу
да функционишу на новијим верзијама оперативног системима и обрнуто - осмишљен
је још један слој под називом *.NET Framework*. Захваљујући том слоју,
функционалност апликације више не зависи од оперативног система:

```{image} images/uvod-02.png
:scale: 70
:align: center
```
*.NET Framework* је данас саставна компонента *Windows*-а која садржи општу
језичку извршну платформу (енгл. *The Common Language Runtime, CLR*) и скуп од
преко 4000 библиотека класа (енгл. *The Base Class Library, BCL*). *CLR*
представља *Microsoft*-ову имплементацију опште језичке инфраструктуре (енгл.
*Common Language Infrastructure, CLI*). *CLI* је међународни стандард за развој
окружења у којима различити програмски језици и библиотеке раде заједно.

Изворни C# кôд, односно твој програм, компајлира се у посреднички језик (енгл.
*Intermediate Language, IL*) који је у складу са *CLI* спецификацијом. *IL* се
назива и Мајкрософтов посреднички језик
(енгл. *Microsoft Intermediate Language, MSIL*) или посреднички међујезик
(енгл. *Common Intermediate Language, CIL*). Приликом извршавања, C# програм се
учитава у *CLR*. Ако су испуњени безбедносни захтеви, *CLR* врши компајлирање
тачно-на-време (енгл. *Just-in-Time, JIT*), преводећи *IL* кôд у машинске
инструкције. Поред компајлирања, *CLR* обезбеђује и друге услуге попут руковања
изузецима (енгл. *exception handling*), управљања ресурсима (енгл.
*resource management*) и аутоматског сакупљања отпадака (енгл.
*automatic garbage collection*). Кôд који извршава *CLR* назива се "управљив
кôд", супротно од компајлираног машинског кôда који се назива "неуправљив кôд".

```{image} images/uvod-03.png
:scale: 70
:align: center
```

Интероперабилност језика је једна од главних *.NET* карактеристика. Пошто је
*IL* кôд произведен од стране компајлера у складу са заједничком спецификацијом
типова (енгл. *Common Type Specification, CTS*), он може да комуницира са кôдом
из више од двадесет *CTS*-компатибилних програмских језика попут *Visual C++*,
*F#* и *Visual Basic*.
