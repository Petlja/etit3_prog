# Припрема окружења и израда пројекта

## Припрема радног окружења

Интегрисано развојно окружење *Visual Studio Community Edition* инсталирао си
још на почетку првог разреда. Ако из неког разлога то ниси урадио, упутство за
преузимање и инсталацију налази се у лекцији
[Microsoft Visual Studio IDE](https://petlja.org/sr-Latn-RS/kurs/11231/2/7977),
курса "Програмирање I за информатичке профиле у електротехничким школама".

Тада, приликом инсталације, одабрао си радни пакет
`Desktop development with C++`. Да би омогућио развојном окружењу да креира и
ради са C# *.NET* пројектима, потребно је да у траци задатака оперативног
система *Windows* кликнеш на `Start` дугме, па пронађеш и покренеш
**Visual Studio Installer** и кликнеш на дугме `Modify`:

![Visual Studio Installer](./images/vs-01.png)

За наставни предмет Програмирање у III разреду довољно је да одабереш радни
пакет `.NET Desktop Development`.

![Visual Studio Installer](./images/vs-02.png)

Од наставника веб-програмирања и других стручних предмета добићеш информације о
осталим неопходним радним пакетима за те предмете. Када си одабрао
`.NET Desktop Development`, кликни `Modify`, па кликни `Yes` да дозволиш
развојном окружењу *Visual Studio* да направи промене. Када се процес
преузимања и инсталације додатних фајлова заврши, радно окружење биће спремно
за нове пројекте у програмском језику C#.

## .NET Framework, .NET Core или .NET

Пре него што започнеш са креирањем нових пројеката, битно је да разумеш разлику
између развојних платформи *.NET Framework*, *.NET Core* и *.NET*.

**.NET Framework** платформа настала је почетком 2000-их година. Првобитни
фокус био је на развоју десктоп апликације у оперативном систему *Windows*, али
се касније проширио и на веб-апликације, сервисе и друге врсте софтвера
искључиво за оперативне системе *Windows*. Поседује велику библиотеку класа
познату као *Base Class Library (BCL)* која обезбеђује API за развој Windows
апликација. Каже се да је платформа монолитна јер један велик оквир пружа све
што је неопходно за развој и извршавање апликација. Битне верзије *.NET Framework*
платформе су: 1.0, 2.0, 3.5, 4.0, 4.5 и последњe - 4.7.2, 4.8 и 4.8.1.

**.NET Core** платформа настала је 2016. године као нови вишеплатформски оквир
отвореног кода. Дизајниран је да елиминише ограничења *.NET Framework*
платформе и обезбеди модуларнију и свестранију платформу за развој апликација.
Међуплатформска компатибилност омогућава програмерима да праве апликације које
раде на ширем спектру оперативних система – *Windows*, *MacOS* и различитим
дистрибуцијама оперативног система *Linux*. Каже се да је платформа модуларна
јер је могуће укључити само библиотеке и компоненте које су неопходне, што
узрокује бољим перформансама и бржим извршавањем. Битне верзије *.NET Core*
платформе су: 1.0, 1.1, 2.0, 2.1 и 2.2.

**.NET** платформа је наследник платформи *.NET Framework* и *.NET Core*,
настала 2019. године, почевши од верзије 5.0, а у време писања овог текста,
значајне верзије су 6.0 (LTS), 7.0 и 8.0 (LTS). Значи, *.NET Framework* и
*.NET Core* платформе се више као такве не развијају - развија се само једна
обједињена *.NET* платформа.

У оквиру овог курса ти ћеш креирати *.NET Framework* пројекте у програмском
језику C#. *.NET Framework* је платформа предвиђена планом наставе и учења,
као и програмом матурског испита.

## Креирање новог пројекта

На почетку наставног предмета Програмирање у III разреду креираћеш конзолне
апликације, а на крају, апликације са графичким корисничким интерфејсом за
*Windows*. Покрени развојно окружење Visual Studio и кликни на
`Create a new project`:

![Креирање новог пројекта](./images/vs-03.png)

Одабери `Console App (.NET Framework)` и кликни `Next` (да би брже пронашао
овај тип пројекта у комбинованим оквирима, можеш одабрати `C#`, `Windows` и
`Console`):

![Креирање новог пројекта](./images/vs-04.png)

Унеси име пројекта, локацију на којој ћеш сачувати пројекат, име решења које
може бити исто као и име пројекта (решење је контејнер за један или више
пројеката), одабери *.NET Framework* верзију и кликни `Create`:

![Креирање новог пројекта](./images/vs-05.png)

Развојно окружење биће одмах спремно за рад:

![Креирање новог пројекта](./images/vs-06.png)
