# Динамичке библиотеке класа

Библиотека динамичких веза (енгл. *Dynamic Link Library, DLL*) представља фајл
у оперативним системима *Windows* који садржи програмски кôд, податке и ресурсе
који могу бити коришћени од стране више програма истовремено . Подразумевана
екстензија за фајлове библиотека динамичких веза је `.dll`, а њихов формат
идентичан је формату извршних (`.exe`) фајлова. Главна разлика између `.dll` и
`.exe` фајлова је да се `.dll` фајлови не могу покренути директно као `.exe`
фајлови. У литератури ћеш често наићи на термин библиотека класа (енгл.
*Class Library*) уместо термина "библиотека динамичких веза", па то не треба да
те буни.

Предности коришћења библиотека динамичких веза су очигледне:

* **поновна употреба кода** - исти програмски кôд користи више апликација,
* **величина фајлова** - мањи извршни фајлови јер се заједнички кôд за више
програма налази у библиотеци динамичких веза,
* **ажурирање кода** - ажурира се једна библиотека динамичких веза, уместо
ажурирања више програма који је користе и
* **модуларност** - програми су подељени на мање, лакше управљиве делове.

У пракси, коришћење библиотека динамичких веза има и своје недостатке.
Различити програми могу захтевати различите верзије исте библиотеке динамичких
веза и различите верзије оперативног система *Windows* могу да очекују
различите формате `.dll` фајлова.

## Креирање библиотеке динамичких веза

Креирање библиотеке динамичких веза у развојном окружењу *Visual Studio* је
прилично једноставно и интуитивно. Нека је задатак да се креира библиотека
динамичких веза са методама за рад са целобројним променљивама и основним
рачунским операцијама, на пример: сабери, одузми, помножи, подели и израчунај
остатак приликом дељења.

Покрени развојно окружење и одабери `Create a new project`.

![Нови пројекат](./3_klase/images/dll-01.png)


