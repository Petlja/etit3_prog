# Оквир за слику

Контрола **оквир за слику** (енгл. *PictureBox*) дефинисана је у класи
`PictureBox` у именском простору `System.Windows.Forms`, односно склопу
`System.Windows.Forms.dll`. Класа `PictureBox` наслеђује класу `Control`, па
због тога оквир за слику има основна својства, догађаје и методе као и остале
контроле у *Windows Forms App (.NET Framework)* пројектима.

Детаљан опис својстава, догађаја и метода класе `PictureBox` налази се у
званичној [документацији](https://learn.microsoft.com/en-us/dotnet/api/system.windows.forms.picturebox?view=netframework-4.8).
Има их много и нема потребе наводити их све на овом месту.

Контрола оквир за слику користи се за учитавање, приказивање и манипулацију
слика. Слику можеш учитати из фајла, ресурса или са *URL*-а користећи својство
`Image`. Помоћу својства `SizeMode` можеш подесити начин на који се слика
приказује у оквиру за слику, постављајући следеће вредности:

* `Normal`: Подразумевана вредност, слика се приказује у оригиналној величини.
* `StretchImage`: Слика се "развлачи" да попуни оквир за слику.
* `AutoSize`: Оквир за слику се аутоматски прилагођава величини слике.
* `CenterImage`: Слика се центрира у оквиру за слику.
* `Zoom`: Слика се пропорционално "развлачи" тако да стане у оквир за слику без
губитка пропорција.

Оквир за слике може да учита слику формата битмапе (BMP), иконе (ICO),
*Windows Metafile* (WMF), JPEG, GIF или PNG. Ако је неопходно да слика буде
транспарентна, оквир за слику подржава транспарентност у следећим графичким
форматима:

* 32-bit PNG,
* 8-bit PNG,
* 32-bit BMP,
* 32-bit TIFF или
* GIF.

Ако желиш да учиташ слику великих димензија, води рачуна о меморијским
ресурсима. Можеш да користиш методу `Dispose()` за ослобађање меморије након
што слика више није потребна. Ако учитаваш слику са интернета, корисно је да
користиш асинхроне методе попут `LoadAsync()` како би избегао да програм
постане неактиван док се чека да се слика учита.
